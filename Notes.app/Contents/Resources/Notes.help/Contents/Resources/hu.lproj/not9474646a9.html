<html lang="hu" xml:lang="hu"><head><meta http-equiv="Content-Type" content="text/html; charset=UTF-8"><title>A Jegyzetek súgója</title><link rel="Index" href="index.html"><meta name="description" content="Leírhatja azokat a dolgokat, amikre emlékeznie kell."><meta name="keywords" content="jegyzetek, jegyzetek létrehozása, jegyzetek megosztása, képek a jegyzetekben, mappák a jegyzetekhez"><meta name="robots" content="index"></head><body id="not9474646a9" lang="hu" dir="ltr" class="landing"><a name="not9474646a9"></a><img class="topicIcon" src="../GlobalArt/AppIconDefault_Notes.png" alt="" height="30" width="30"><h1>A Jegyzetek súgója</h1><p class="Para">Leírhatja azokat a dolgokat, amikre emlékeznie kell, vagy fényképeket és fájlokat tehet könnyen elérhetővé. Ha különböző internetes fiókokat (pl. iCloud- vagy Google-fiókot) használ a Jegyzetek alkalmazással, a létrehozott jegyzetekhez az összes többi olyan számítógépén és készülékén is hozzáférhet, amelyeken az adott fiókokat használja.</p><figure class="Figure"><img src="Art/S0400_NotesOverview.png" alt="A Jegyzetek ablak a mappalistával, a jegyzetek listájával, amelyek között egy jegyzet ki van jelölve, valamint egy olyan képpel, amely egy jegyzetbe lett áthúzva. A mappák akkor jelennek meg, ha létrehoz egy mappát, vagy több fiókot használ. A jegyzetek megtekintéséhez vagy szerkesztéséhez jelöljön ki egy jegyzetet." class="Graphic " height="292" width="433"></figure><p class="Para">Az első jegyzet létrehozása rendkívül egyszerű: nyissa meg a Jegyzetek alkalmazást, és kezdjen el gépelni. Új jegyzet írásához kattintson az Írás <img src="../GlobalArt/IL_compose_mail_osx.png" alt="" class="inlineGraphic " height="15" width="16"> gombra. A Jegyzetek alkalmazás az adott jegyzet első sorát használja címként.</p><p class="Para"><a href="x-help-script://com.apple.machelp/scpt/OpnAppBndID.scpt?open,com.apple.Notes" class="URL">A Jegyzetek megnyitása</a></p><div class="Task"><h2 role="button" aria-controls="idm87142047488" aria-expanded="true" class="Name">A Jegyzetek használata a fiókokkal</h2><div class="TaskBody" role="region" aria-hidden="false" id="idm87142047488"><ul class="ListSingle"><li class="Item"><p class="Para"><span class="Emphasis">Fiók hozzáadása a Jegyzetekkel történő használathoz:</span> Válassza a Jegyzetek &gt; Fiók hozzáadása menüpontot, jelöljön ki egy fióktípust (pl. iCloud), majd adja meg a fiókadatokat. Győződjön meg arról, hogy a Jegyzetek jelölőnégyzet az adott fióknál be van jelölve. </p><p class="Para">Ha a Jegyzetek alkalmazást egy olyan fiókhoz szeretné hozzáadni, amelyet már használ a Mac gépén, válassza a Jegyzetek &gt;  Fiókok menüpontot, jelölje ki a megfelelő fiókot, majd jelölje be az adott fióknál a Jegyzetek jelölőnégyzetet.</p></li><li class="Item"><p class="Para"><span class="Emphasis">A Jegyzetek kikapcsolása egy adott fióknál:</span>  Válassza a Jegyzetek &gt; Fiókok lehetőséget, jelölje ki a megfelelő fiókot, majd törölje a jelölést a Jegyzetek jelölőnégyzetből. Ezután az adott fiókhoz tartozó jegyzetek nem fognak többé megjelenni a Mac gépén. Ha azt szeretné, hogy ismét megjelenjenek, kapcsolja be a Jegyzetek alkalmazást az adott fiókhoz.</p></li><li class="Item"><p class="Para"><span class="Emphasis">Az alapértelmezett fiók módosítása:</span> Ha a Jegyzetek alkalmazást egynél több fiókkal használja, eldöntheti, hogy melyik fiókot szeretné használni az új jegyzetekhez. Válassza a Jegyzetek &gt; Alapértelmezett fiók menüpontot.</p></li></ul></div></div><div class="Task"><h2 role="button" aria-controls="idm87142043248" aria-expanded="true" class="Name">Jegyzetek írása</h2><div class="TaskBody" role="region" aria-hidden="false" id="idm87142043248"><ul class="ListSingle"><li class="Item"><p class="Para"><span class="Emphasis">Képek vagy más fájlok hozzáadása és törlése:</span> Húzzon át egy képet vagy szövegfájlt egy tetszőleges jegyzetre. (Az Exchange-fiókokban lévő jegyzetekhez nem lehet fájlokat hozzáadni.) Ha egy képet vagy fájlt törölni szeretne, jelölje ki, majd nyomja meg a Delete billentyűt.</p></li><li class="Item"><p class="Para"><span class="Emphasis">Betűtípusok módosítása:</span> Válassza a Formátum &gt; Betűtípus lehetőséget, majd állítsa be az alapértelmezett betűtípust az összes jegyzethez, vagy igény szerint módosítsa egy jegyzet kijelölt részének betűtípusát. A Formátum menüben azt is megadhatja, hogy a szöveg hogyan legyen igazítva vagy behúzva.</p></li><li class="Item"><p class="Para"><span class="Emphasis">Listák készítése: </span> Ha gyorsan szeretne felsorolásjeles listát készíteni, írjon be egy * (csillag) karaktert, majd nyomja le a szóközbillentyűt. Ha más típusú listákat szeretne létrehozni, válassza a Formátum &gt; Listák menüpontot.</p></li><li class="Item"><p class="Para"><span class="Emphasis">Szövegek keresése és lecserélése: </span> Nyomja meg a Command-F billentyűkombinációt. Ha szöveget szeretne lecserélni, jelölje be a Kicserélés négyzetet, írja be az új szöveget, majd cserélje le az eredeti szöveg összes előfordulását, vagy keresse meg a szöveg egyes előfordulásait, és egyenként cserélje le őket.</p></li></ul><p class="Para">Ha <a href="help:anchor='mchl732d3c0a' bookID='com.apple.machelp'" class="URL">használja a Handoff funkciót</a>, a jegyzetek írása közben tetszés szerint válthat a Mac gép és más készülékek között. A Mac gépnek „átadott” jegyzetek megnyitásához kattintson a Jegyzetek ikonjára, amely alapértelmezés szerint a Dock bal szélén jelenik meg. Az iOS-készülékeknek „átadott” jegyzetek megnyitásához legyintsen felfelé a Jegyzet tevékenységikonja felett a készülék zárolt képernyőjén, vagy koppintson a Jegyzetek elemre a multitasking képernyőn.</p></div></div><div class="Task"><h2 role="button" aria-controls="idm87142036976" aria-expanded="true" class="Name">A jegyzetek megtekintése</h2><div class="TaskBody" role="region" aria-hidden="false" id="idm87142036976"><ul class="ListSingle"><li class="Item"><p class="Para"><span class="Emphasis">A jegyzetek rendezése:</span> Válassza a Nézet &gt; Rendezés így menüpontot, majd rendezze a jegyzeteket dátum vagy cím szerint.</p></li><li class="Item"><p class="Para"><span class="Emphasis">Jegyzetek törlése:</span> Jelöljön ki egy vagy több jegyzetet, majd válassza a Szerkesztés &gt; Törlés lehetőséget, vagy nyomja le a Delete billentyűt. Amennyiben a Minden jegyzet lehetőség van kijelölve a mappalistában, akkor a jegyzetek el lesznek távolítva a saját mappájukból.</p></li><li class="Item"><p class="Para"><span class="Emphasis">A jegyzetek mentése PDF-dokumentumként:</span> Jelöljön ki egy jegyzetet, majd válassza a Fájl &gt; Exportálás PDF-fájlként lehetőséget.</p></li><li class="Item"><p class="Para"><span class="Emphasis">Jegyzetek megőrzése az íróasztalon:</span> Nyisson meg egy jegyzetet egy külön ablakban (ehhez kattintson rá duplán az oldalsávon), majd válassza az Ablak &gt; Lebegtetés felül lehetőséget. </p></li><li class="Item"><p class="Para"><span class="Emphasis">Jegyzetek keresése:</span> Használja az oldalsáv tetején található keresőmezőt. Ha egynél több mappa létezik, akkor a Jegyzetek alkalmazás kizárólag az aktuálisan kijelölt mappában végez keresést. Ha egy keresett jegyzet nem található, kattintson a Minden jegyzet lehetőségre a mappalistában. </p></li><li class="Item"><p class="Para"><span class="Emphasis">Egy mappa jegyzeteinek megjelenítése:</span> Jelölje ki a megfelelő mappát a mappalistában. Egy fiók minden jegyzetének megjelenítéséhez válassza ki a Minden mappa lehetőséget az adott fiókhoz, ilyen például a Minden iCloud lehetőség. Az összes fiók összes jegyzetének megjelenítéséhez válassza a Minden jegyzet lehetőséget.</p></li></ul></div></div><div class="Task"><h2 role="button" aria-controls="idm87142031040" aria-expanded="true" class="Name">Mappák használata</h2><div class="TaskBody" role="region" aria-hidden="false" id="idm87142031040"><ul class="ListSingle"><li class="Item"><p class="Para"><span class="Emphasis">A mappalista megjelenítése és elrejtése: </span> Válassza a Nézet &gt; Mappalista megjelenítése vagy a Nézet &gt; Mappalista elrejtése menüpontot.</p></li><li class="Item"><p class="Para"><span class="Emphasis">Mappa létrehozása:</span> Vigye a mutatót a listában egy tetszőleges fiók neve fölé, majd kattintson a megjelenő + jelre. Egy másik lehetőségként válassza a Fájl &gt; Új mappa menüpontot. (Ha a Minden jegyzet lehetőség ki van jelölve, a mappa az alapértelmezett fiókban jön létre, egyéb esetben az aktuális mappához tartozó fiókban.)</p></li><li class="Item"><p class="Para"><span class="Emphasis">Egy mappa átnevezése:</span> Jelölje ki a mappát, kattintson a nevére, majd írjon be egy új nevet. Kizárólag azokat a mappákat nevezheti át, amelyeket Ön hozott létre.</p></li><li class="Item"><p class="Para"><span class="Emphasis">Egy mappa törlése: </span> Jelölje ki a mappát, majd válassza a Szerkesztés &gt; Törlés lehetőséget, vagy nyomja le a Törlés billentyűt. Kizárólag azokat a mappákat törölheti, amelyeket Ön hozott létre.</p></li><li class="Item"><p class="Para"><span class="Emphasis">Egy mappa áthelyezése:</span> Húzza a mappát egy másik fiókba. Amennyiben almappává szeretné tenni, húzza egy másik mappára. Kizárólag azokat a mappákat helyezheti át, amelyeket Ön hozott létre.</p></li><li class="Item"><p class="Para"><span class="Emphasis">Jegyzet áthelyezése egy másik mappába: </span> Húzza a jegyzetet az oldalsávról egy mappára.</p></li><li class="Item"><p class="Para"><span class="Emphasis">Jegyzet másolása egy másik mappába:</span> Tartsa lenyomva az Alt billentyűt, miközben a jegyzetet húzza.</p></li></ul></div></div><p class="Para">Ha internet-hozzáférés nélkül hoz létre vagy szerkeszt jegyzeteket, a módosítások csak az internethez történő csatlakozást követően válnak elérhetővé fiókjai számára. Amennyiben a jegyzetei nem jelennének meg, győződjön meg arról, hogy a mappalistában a Minden jegyzet lehetőség be van jelölve.</p><p class="Para">Jegyzeteinek tárolása a fiókjainak megfelelő mappákban történik. Ha a Jegyzetek alkalmazást nem fiókokkal használja, a jegyzetei egy Saját Mac gépemen nevű mappába kerülnek. Ezekhez a jegyzetekhez kizárólag a Mac gépén keresztül férhet hozzá.</p><p class="Para">A Mail alkalmazásban korábban létrehozott jegyzetek automatikusan megjelennek a Jegyzetek alkalmazásban.</p><p class="Para"><a href="help:anchor='mh43558' bookID='com.apple.machelp'" class="URL">További segítség a Mac gépéhez</a></p></body></html>